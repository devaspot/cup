Андрій Волокита
Харьков
Підприємець

Погляди у харків'ян ніколи не змінювалися. 90 відсотків чи більше – за єдину Україну. Просто є активна частина, по 5 відсотків із кожного боку: 5 відсотків – проросійських та 5 відсотків, – готових обстоювати й доводити очевидне. Можна ходити вулицею з українським прапором, можна говорити, що Україна єдина, але це ж маячня! Це все одно що в Росії, у Москві вийти та сказати, що Росія єдина й інше отаке.

Ось ця активна проукраїнська частина тепер проявила себе на повну силу, почали виникати всілякі громадські рухи – те, що називається громадянське суспільство. Вони достатньо потужні, щоби дати прочухана сепаратистам. При цьому за останній тиждень, буквально навіть за кілька днів, міліція все-таки почала працювати із цими сепаратистами, якусь конспіративну квартиру знайшли, розігнали. Вони ж поставили наметове  містечко, ці сепаратисти, на центральній площі, біля Леніна. Але їх того ж дня розігнали, заарештували кількох. Раніше вони взагалі стояли як статисти, відбували номер.
 
Новий начальник міліції у нас тепер, Аваков його призначив. Він кілька нових призначень зробив, ніби справді нагорі є люди-патріоти. З великої кількості міліції важко вибрати рядових виконавців-патріотів. Бо на них не написано.

Є ще зміни. У нас деякі даїшники, міліціонери примудрялися ходити зі стрічками цими георгієвськими. Дуже довго це було, ну а потім Аваков сказав: «Або пишіть рапорт, або тільки українська символіка має бути». Все, тепер справді стоять машини або під прапорцем, або того прапорця наліплено. Це вже якось веселіше. Місто завішано прапорами українськими. Багато прапорів, навіть на крамницях деяких люди чіпляють. Ось російських прапорів нема, та, мабуть, навіть у сепаратистів їх уже нема.

Щодо центральної влади, маємо обласну держадміністрацію, вона підпорядковується президентові за законодавством, за старою Конституцією. Як за новою – ще не знаю. Ніби кажуть, що взагалі її приберуть. Ну, менше з тим, тепер наразі так. Призначає голову обладміністрації президент, отже, зрозуміло, яка політика. Ось, власне, центральна влада. З другого боку, є влада міського голови, це мер Кернес зокрема. Кернес певний час поділяв сепаратистські настрої, проросійські. І то, в душі він бізнесмен, людина чисто бізнес робить і любить Харків, це так.

Кернес змусив працювати комунальні служби, він зробив Парк Горького, у нас справді почали ремонтувати дороги. Те, що для західних людей ніби нормально, для нас – досягнення, у нас розмітка з'явилася на дорозі. Щиро кажучи, якщо ви поїздите по Україні, таких міст, як Харків, із такою розвинутою інфрастуктурою, з якістю доріг, прибиранням вулиць і таке інше, не так уже й багато. Мені у Харкові моїми дорогами приємніше їздити, ніж навіть у Києві.

Тобто Кернес, як господарник, виконував свої прямі обов'язки, але ось хто там його знає. Він підтримував сепаратистські настрої, тобто публічно заявляв, що за єдину Україну (курсивом подано слова та речення, які в російському ориґіналі вжито українською мовою. – Ред.), але сепаратисти при цьому процвітали у Харкові. Було кілька побиттів проукраїнських мітингів проросійськими демонстрантами. Таж я сам був на цих мітингах, ну це… просто зухвале якесь хуліганство. Стоїть міліція, купка нас стоїть, проукраїнців, із прапорами, 200–300, небагато. І сепаратистів так само. Але у них 200 чоловік із битами, в масках, і вони просто обходять міліцію та прямують на нас. Тобто жодних провокацій із нашого боку, нічого не було, тупо таке от побиття цинічне, мені на голову не налазить. Як на мене, це однозначно проплачено. Замовлення було, що треба побити, – пішли та побили. Ось коли ультрас на матч футбольний ішли, вони практично не були озброєні. Не готувалися когось бити. А сепаратисти якраз вилізли, щоб побити. Вони спеціально полізли, щоб спровокувати когось на бійку. Ну а в підсумку побили їх.

А Кернес, я ж казав, він передусім бізнесмен, і думати, що він там груди підставлятиме за якусь партію, не варто. Кернес ловить носом, куди вітер дме, і його хтось за це любить, хтось не любить. Але остання заява у Кернеса, – ось буквально днями було засідання міськради, – він сказав, що Україна єдина, неподільна. Жодних нафіг референдумів не буде. Тобто він сказав, що буде референдум, але я навіть не пам'ятаю про що, щось несуттєве. Типу вмикати канали російські чи не вмикати, щось таке. Про те, щоби Харків було відділено від України, не йдеться.

У Харкові абсолютна більшість говорить російською. Саме тому таким абсурдом видаються всі ці звинувачення, ніби когось тут утискують. Усе це настільки надумано… Інша річ, коли, після того, як Януковича скинули, в парламенті відразу проголосували за відміну закону про статус російської мови. Вона могла бути регіональною за цим законом, і це відмінили. Людей це дуже сильно обурило, тому що, по-перше, не час і не місце, купа проблем інших, а вони тут починають національні питання… І по-друге, знаєте, це як… ну ось коли людина хвора – тільки доторкнися до неї, її це вже дратує. Ось саме це і трапилося. Тобто якби за спокійних обставин людям сказали: ви знаєте, цей закон недосконалий, обговорімо, приймімо якийсь інший закон. А зважаючи на те, що всі такі напружені були, це стало тим самим уколом, який багатьох вивів із рівноваги. Багатьох, не можна сказати, що всіх. Болісно це було для тих, хто ніхрєна не вміє мови вчити. Я маю знайомого, він професор, от він не може вивчити жодної мови. Звісно, для нього це болісно. Наш Азаров теж, ви ж бачите, людина патологічно не може вивчити мову.

До речі, ще щодо питання про владу. Кернес – настільки сильний міський голова, що зумів усіх примусити працювати, попри брак грошей. Таке складне завдання менеджерське стояло перед ним, він його вирішив. Та при цьому політично він лавірував між проросійськими якимись… Очевидно, тиск із боку Росії був, але, з другого боку, він розумів, що якщо почнеться те саме, що в Донецьку, то нафіг воно йому треба. Не хотів він цього бардака, цього хаосу. Треба зважати й на особистий інтерес, тому що у нього тут бізнес. Тобто тут збіглися інтереси України й інтереси Кернеса.

Але при цьому Балута, наприклад, призначений на губернатора, на голову обладміністрації, – це нуль. Він приїхав і першого ж дня, коли ще тільки звільнили обладміністрацію, замість того, щоби зайнятися блокпостами, організацією міліції, якихось громадських рухів, загонами самооборони і таке інше, взяв та й поїхав сільським господарством займатися. У Красноградський район, має там друга якогось чи ще щось. Маячня повна. Ну що це за губернатор, який у такий час, коли треба зробити дуже багато рішучих кроків, нехай помилкових, але треба робити, робити, пробувати щось, а він нічого не робить.

Я вам приклад наведу. От ми поїхали до хлопців вінницьких, до «Ягуара» (спецпідрозділ МВС, який у ніч із 7 на 8 квітня 2014 р. провів спецоперацію із звільнення Харківської державної обласної адміністрації від сепаратистів. – Ред.), відразу після того як вони обладміністрацію звільнили. Ми ж розуміємо, як у нас усе влаштовано, що люди можуть без їжі бути, без одягу, спати їм нема де… Насправді виявилося, що не дуже все погано, тому що цим трохи займався Аваков. Він їх ніби під своє крило взяв. Ми приїхали через день після звільнення обладміністрації, а за цей день їм розбили автобуси. Ви, мабуть, бачили, проросійськи налаштовані громадяни дрючками, кийками, камінням фактично повністю знищили два автобуси. Ми приїхали довідатися, що хлопцям треба. Вони кажуть: усе нормально, але ось автобуси розбили наші, кошторис ми вже склали, нам готові їх відремонтувати. Я запитую: таж є обладміністрація, хіба вони не можуть вам допомогти? Вони кажуть: та ми пішли до Балути, а він сказав, що грошей нема. Ось таке ставлення. Адже ці люди, по суті, його захищають! Я не можу їм не вірити, я бачив із реакції, що, коли через два дні ми відремонтували їм ці автобуси, вони були раді та щасливі. Навряд чи вони щось вигадували.

Це я до того, що такий-от Балута у нас є. Хоча він ніби займався бізнесом. Але ви ж знаєте, як багато хто бізнесменом стає. Батько був директором заводу, а син – бізнесмен. Це 90 відсотків політиків-олігархів у нас таких. У нас же, якщо подивитися, 99 відсотків олігархів нічого нового не збудували. Включно з Ахметовим. Це людина, яка просто акумулювала активи, створені при Радянському Союзі, купувала їх за копійки. От Порошенко у цьому сенсі, звісно, відрізняється. Тобто він, з одного боку, походження практично такого ж, але багато чого створив. І заводи збудував, і взагалі у нього громадська діяльність доволі широка.

У Харкові до Порошенка, в принципі, добре ставляться. Хоча багато хто говорить: я голосував би за Яроша, але той навряд чи пройде, тому голосуватиму за Порошенка. Тобто Тимошенко в моєму оточенні не хочуть, і вона нині, як на мене, робить собі тільки гірше. Ось Яценюк, до речі, симпатичний, я за нього залюбки проголосував би. А якщо Порошенко залишить його прем'єром, то й поготів буде класно.
